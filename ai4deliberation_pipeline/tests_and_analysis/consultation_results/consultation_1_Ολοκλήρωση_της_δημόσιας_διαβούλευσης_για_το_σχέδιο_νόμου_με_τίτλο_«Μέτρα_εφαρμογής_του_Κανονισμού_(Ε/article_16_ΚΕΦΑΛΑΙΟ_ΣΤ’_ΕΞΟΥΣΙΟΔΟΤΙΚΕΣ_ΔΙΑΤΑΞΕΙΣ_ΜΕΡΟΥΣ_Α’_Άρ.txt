========== ARTICLE METADATA ==========
id: 16
post_id: 3462
title: ΚΕΦΑΛΑΙΟ ΣΤ’ ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Α’  Άρθρο 16 Εξουσιοδοτικές διατάξεις
content: 1. Με απόφαση του Υπουργού Ψηφιακής Διακυβέρνησης ορίζεται κάθε ζήτημα που αφορά στην παροχή συνδρομής στους δυνητικούς περαιτέρω χρήστες των κατηγοριών δεδομένων της παρ. 1 του άρθρου 3 της Πράξης για να ζητήσουν τη συγκατάθεση των υποκειμένων των δεδομένων ή την άδεια των κατόχων δεδομένων των οποίων τα δικαιώματα και τα συμφέροντα ενδεχομένως θίγονται από την περαιτέρω χρήση.  
2. Με απόφαση του Υπουργού Ψηφιακής Διακυβέρνησης μπορούν να ανατίθενται σε υπηρεσίες και εποπτευόμενους φορείς του Υπουργείου Ψηφιακής Διακυβέρνησης οι αρμοδιότητες του άρθρου 5 σε ειδικούς τομείς.  
3. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών καθορίζονται τα κριτήρια και η μεθοδολογία που λαμβάνεται υπόψη για τον υπολογισμό των τελών της παρ. 1 του άρθρου 6 και της παρ. 11 του άρθρου 11 της Πράξης. Με όμοια απόφαση καταρτίζεται κατάλογος των κατηγοριών περαιτέρω χρηστών στους οποίους διατίθενται δεδομένα για περαιτέρω χρήση με μειωμένο τέλος ή δωρεάν από τους φορείς του δημοσίου τομέα. Το ύψος των τελών καθορίζεται με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών και του καθ’ ύλην αρμόδιου Υπουργού ή του αρμόδιου οργάνου διοίκησης του νομικού προσώπου ή της ανεξάρτητης αρχής, η οποία αναρτάται στην ιστοσελίδα του ενιαίου σημείου πληροφόρησης του άρθρου 6 και στην ιστοσελίδα του οικείου φορέα.  
4. Με απόφαση του Υπουργού Ψηφιακής Διακυβέρνησης καθορίζονται το περιεχόμενο του καταλόγου στοιχείων της παρ. 2 του άρθρου 6 και τα τεχνικά και οργανωτικά πρότυπα για τη μετάδοσή τους στον φορέα που έχει οριστεί ως ενιαίο σημείο πληροφόρησης, σύμφωνα με την παρ. 1 του άρθρου 6.  
5. Με απόφαση του Υπουργού Ψηφιακής Διακυβέρνησης καθορίζονται τα ελάχιστα τεχνικά και οργανωτικά πρότυπα για την επεξεργασία δεδομένων και την ασφάλεια των συστημάτων επεξεργασίας των δεδομένων του αρμόδιου φορέα κατά την παροχή συνδρομής σύμφωνα με τις παρ. 1 και 4 του άρθρου 7 της Πράξης.  
6. Με απόφαση του Υπουργού Ψηφιακής Διακυβέρνησης ρυθμίζεται κάθε αναγκαία λεπτομέρεια σχετικά με τη δημιουργία, λειτουργία και τήρηση του Μητρώου αναγνωρισμένων οργανώσεων αλτρουισμού δεδομένων του άρθρου 10.
content_cleaned: 1. Με απόφαση του Υπουργού Ψηφιακής Διακυβέρνησης ορίζεται κάθε ζήτημα που αφορά στην παροχή συνδρομής στους δυνητικούς περαιτέρω χρήστες των κατηγοριών δεδομένων της παρ. 1 του άρθρου 3 της Πράξης για να ζητήσουν τη συγκατάθεση των υποκειμένων των δεδομένων ή την άδεια των κατόχων δεδομένων των οποίων τα δικαιώματα και τα συμφέροντα ενδεχομένως θίγονται από την περαιτέρω χρήση.  
2. Με απόφαση του Υπουργού Ψηφιακής Διακυβέρνησης μπορούν να ανατίθενται σε υπηρεσίες και εποπτευόμενους φορείς του Υπουργείου Ψηφιακής Διακυβέρνησης οι αρμοδιότητες του άρθρου 5 σε ειδικούς τομείς.  
3. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών καθορίζονται τα κριτήρια και η μεθοδολογία που λαμβάνεται υπόψη για τον υπολογισμό των τελών της παρ. 1 του άρθρου 6 και της παρ. 11 του άρθρου 11 της Πράξης. Με όμοια απόφαση καταρτίζεται κατάλογος των κατηγοριών περαιτέρω χρηστών στους οποίους διατίθενται δεδομένα για περαιτέρω χρήση με μειωμένο τέλος ή δωρεάν από τους φορείς του δημοσίου τομέα. Το ύψος των τελών καθορίζεται με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών και του καθ’ ύλην αρμόδιου Υπουργού ή του αρμόδιου οργάνου διοίκησης του νομικού προσώπου ή της ανεξάρτητης αρχής, η οποία αναρτάται στην ιστοσελίδα του ενιαίου σημείου πληροφόρησης του άρθρου 6 και στην ιστοσελίδα του οικείου φορέα.  
4. Με απόφαση του Υπουργού Ψηφιακής Διακυβέρνησης καθορίζονται το περιεχόμενο του καταλόγου στοιχείων της παρ. 2 του άρθρου 6 και τα τεχνικά και οργανωτικά πρότυπα για τη μετάδοσή τους στον φορέα που έχει οριστεί ως ενιαίο σημείο πληροφόρησης, σύμφωνα με την παρ. 1 του άρθρου 6.  
5. Με απόφαση του Υπουργού Ψηφιακής Διακυβέρνησης καθορίζονται τα ελάχιστα τεχνικά και οργανωτικά πρότυπα για την επεξεργασία δεδομένων και την ασφάλεια των συστημάτων επεξεργασίας των δεδομένων του αρμόδιου φορέα κατά την παροχή συνδρομής σύμφωνα με τις παρ. 1 και 4 του άρθρου 7 της Πράξης.  
6. Με απόφαση του Υπουργού Ψηφιακής Διακυβέρνησης ρυθμίζεται κάθε αναγκαία λεπτομέρεια σχετικά με τη δημιουργία, λειτουργία και τήρηση του Μητρώου αναγνωρισμένων οργανώσεων αλτρουισμού δεδομένων του άρθρου 10.
raw_html: <div class="post_content"><p> </p><p>1. Με απόφαση του Υπουργού Ψηφιακής Διακυβέρνησης ορίζεται κάθε ζήτημα που αφορά στην παροχή συνδρομής στους δυνητικούς περαιτέρω χρήστες των κατηγοριών δεδομένων της παρ. 1 του άρθρου 3 της Πράξης για να ζητήσουν τη συγκατάθεση των υποκειμένων των δεδομένων ή την άδεια των κατόχων δεδομένων των οποίων τα δικαιώματα και τα συμφέροντα ενδεχομένως θίγονται από την περαιτέρω χρήση.<br/>2. Με απόφαση του Υπουργού Ψηφιακής Διακυβέρνησης μπορούν να ανατίθενται σε υπηρεσίες και εποπτευόμενους φορείς του Υπουργείου Ψηφιακής Διακυβέρνησης οι αρμοδιότητες του άρθρου 5 σε ειδικούς τομείς.<br/>3. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών καθορίζονται τα κριτήρια και η μεθοδολογία που λαμβάνεται υπόψη για τον υπολογισμό των τελών της παρ. 1 του άρθρου 6 και της παρ. 11 του άρθρου 11 της Πράξης. Με όμοια απόφαση καταρτίζεται κατάλογος των κατηγοριών περαιτέρω χρηστών στους οποίους διατίθενται δεδομένα για περαιτέρω χρήση με μειωμένο τέλος ή δωρεάν από τους φορείς του δημοσίου τομέα. Το ύψος των τελών καθορίζεται με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών και του καθ’ ύλην αρμόδιου Υπουργού ή του αρμόδιου οργάνου διοίκησης του νομικού προσώπου ή της ανεξάρτητης αρχής, η οποία αναρτάται στην ιστοσελίδα του ενιαίου σημείου πληροφόρησης του άρθρου 6 και στην ιστοσελίδα του οικείου φορέα.<br/>4. Με απόφαση του Υπουργού Ψηφιακής Διακυβέρνησης καθορίζονται το περιεχόμενο του καταλόγου στοιχείων της παρ. 2 του άρθρου 6 και τα τεχνικά και οργανωτικά πρότυπα για τη μετάδοσή τους στον φορέα που έχει οριστεί ως ενιαίο σημείο πληροφόρησης, σύμφωνα με την παρ. 1 του άρθρου 6.<br/>5. Με απόφαση του Υπουργού Ψηφιακής Διακυβέρνησης καθορίζονται τα ελάχιστα τεχνικά και οργανωτικά πρότυπα για την επεξεργασία δεδομένων και την ασφάλεια των συστημάτων επεξεργασίας των δεδομένων του αρμόδιου φορέα κατά την παροχή συνδρομής σύμφωνα με τις παρ. 1 και 4 του άρθρου 7 της Πράξης.<br/>6. Με απόφαση του Υπουργού Ψηφιακής Διακυβέρνησης ρυθμίζεται κάθε αναγκαία λεπτομέρεια σχετικά με τη δημιουργία, λειτουργία και τήρηση του Μητρώου αναγνωρισμένων οργανώσεων αλτρουισμού δεδομένων του άρθρου 10.</p></div>
extraction_method: integrated_pipeline
url: https://www.opengov.gr/digitalandbrief/?p=3462
consultation_id: 1


========== ORIGINAL HTML CONTENT ==========
<div class="post_content"><p> </p><p>1. Με απόφαση του Υπουργού Ψηφιακής Διακυβέρνησης ορίζεται κάθε ζήτημα που αφορά στην παροχή συνδρομής στους δυνητικούς περαιτέρω χρήστες των κατηγοριών δεδομένων της παρ. 1 του άρθρου 3 της Πράξης για να ζητήσουν τη συγκατάθεση των υποκειμένων των δεδομένων ή την άδεια των κατόχων δεδομένων των οποίων τα δικαιώματα και τα συμφέροντα ενδεχομένως θίγονται από την περαιτέρω χρήση.<br/>2. Με απόφαση του Υπουργού Ψηφιακής Διακυβέρνησης μπορούν να ανατίθενται σε υπηρεσίες και εποπτευόμενους φορείς του Υπουργείου Ψηφιακής Διακυβέρνησης οι αρμοδιότητες του άρθρου 5 σε ειδικούς τομείς.<br/>3. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών καθορίζονται τα κριτήρια και η μεθοδολογία που λαμβάνεται υπόψη για τον υπολογισμό των τελών της παρ. 1 του άρθρου 6 και της παρ. 11 του άρθρου 11 της Πράξης. Με όμοια απόφαση καταρτίζεται κατάλογος των κατηγοριών περαιτέρω χρηστών στους οποίους διατίθενται δεδομένα για περαιτέρω χρήση με μειωμένο τέλος ή δωρεάν από τους φορείς του δημοσίου τομέα. Το ύψος των τελών καθορίζεται με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών και του καθ’ ύλην αρμόδιου Υπουργού ή του αρμόδιου οργάνου διοίκησης του νομικού προσώπου ή της ανεξάρτητης αρχής, η οποία αναρτάται στην ιστοσελίδα του ενιαίου σημείου πληροφόρησης του άρθρου 6 και στην ιστοσελίδα του οικείου φορέα.<br/>4. Με απόφαση του Υπουργού Ψηφιακής Διακυβέρνησης καθορίζονται το περιεχόμενο του καταλόγου στοιχείων της παρ. 2 του άρθρου 6 και τα τεχνικά και οργανωτικά πρότυπα για τη μετάδοσή τους στον φορέα που έχει οριστεί ως ενιαίο σημείο πληροφόρησης, σύμφωνα με την παρ. 1 του άρθρου 6.<br/>5. Με απόφαση του Υπουργού Ψηφιακής Διακυβέρνησης καθορίζονται τα ελάχιστα τεχνικά και οργανωτικά πρότυπα για την επεξεργασία δεδομένων και την ασφάλεια των συστημάτων επεξεργασίας των δεδομένων του αρμόδιου φορέα κατά την παροχή συνδρομής σύμφωνα με τις παρ. 1 και 4 του άρθρου 7 της Πράξης.<br/>6. Με απόφαση του Υπουργού Ψηφιακής Διακυβέρνησης ρυθμίζεται κάθε αναγκαία λεπτομέρεια σχετικά με τη δημιουργία, λειτουργία και τήρηση του Μητρώου αναγνωρισμένων οργανώσεων αλτρουισμού δεδομένων του άρθρου 10.</p></div>


========== CLEANED MARKDOWN CONTENT ==========
1. Με απόφαση του Υπουργού Ψηφιακής Διακυβέρνησης ορίζεται κάθε ζήτημα που αφορά στην παροχή συνδρομής στους δυνητικούς περαιτέρω χρήστες των κατηγοριών δεδομένων της παρ. 1 του άρθρου 3 της Πράξης για να ζητήσουν τη συγκατάθεση των υποκειμένων των δεδομένων ή την άδεια των κατόχων δεδομένων των οποίων τα δικαιώματα και τα συμφέροντα ενδεχομένως θίγονται από την περαιτέρω χρήση.  
2. Με απόφαση του Υπουργού Ψηφιακής Διακυβέρνησης μπορούν να ανατίθενται σε υπηρεσίες και εποπτευόμενους φορείς του Υπουργείου Ψηφιακής Διακυβέρνησης οι αρμοδιότητες του άρθρου 5 σε ειδικούς τομείς.  
3. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών καθορίζονται τα κριτήρια και η μεθοδολογία που λαμβάνεται υπόψη για τον υπολογισμό των τελών της παρ. 1 του άρθρου 6 και της παρ. 11 του άρθρου 11 της Πράξης. Με όμοια απόφαση καταρτίζεται κατάλογος των κατηγοριών περαιτέρω χρηστών στους οποίους διατίθενται δεδομένα για περαιτέρω χρήση με μειωμένο τέλος ή δωρεάν από τους φορείς του δημοσίου τομέα. Το ύψος των τελών καθορίζεται με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών και του καθ’ ύλην αρμόδιου Υπουργού ή του αρμόδιου οργάνου διοίκησης του νομικού προσώπου ή της ανεξάρτητης αρχής, η οποία αναρτάται στην ιστοσελίδα του ενιαίου σημείου πληροφόρησης του άρθρου 6 και στην ιστοσελίδα του οικείου φορέα.  
4. Με απόφαση του Υπουργού Ψηφιακής Διακυβέρνησης καθορίζονται το περιεχόμενο του καταλόγου στοιχείων της παρ. 2 του άρθρου 6 και τα τεχνικά και οργανωτικά πρότυπα για τη μετάδοσή τους στον φορέα που έχει οριστεί ως ενιαίο σημείο πληροφόρησης, σύμφωνα με την παρ. 1 του άρθρου 6.  
5. Με απόφαση του Υπουργού Ψηφιακής Διακυβέρνησης καθορίζονται τα ελάχιστα τεχνικά και οργανωτικά πρότυπα για την επεξεργασία δεδομένων και την ασφάλεια των συστημάτων επεξεργασίας των δεδομένων του αρμόδιου φορέα κατά την παροχή συνδρομής σύμφωνα με τις παρ. 1 και 4 του άρθρου 7 της Πράξης.  
6. Με απόφαση του Υπουργού Ψηφιακής Διακυβέρνησης ρυθμίζεται κάθε αναγκαία λεπτομέρεια σχετικά με τη δημιουργία, λειτουργία και τήρηση του Μητρώου αναγνωρισμένων οργανώσεων αλτρουισμού δεδομένων του άρθρου 10.


========== COMMENTS ==========
  id: 23
  comment_id: 3396
  username: Χριστιάννα Στυλιανίδου
  date: 2025-03-02 16:02:00.000000
  content: Κρίνεται σκόπιμο να προστεθούν συγκεκριμένες προθεσμίες εντός των οποίων θα λαμβάνουν χώρα οι ενέργειες που προβλέπονται στην παρ. 2 του προτεινόμενου άρθρου, αλλά και εν γένει οι υποχρεώσεις που βαρύνουν τους φορείς του δημοσίου είτε στο πλαίσιο του παρόντος σχεδίου νόμου είτε στις πράξεις που θα εκδοθούν κατ’ εξουσιοδότηση αυτού.

Καθώς δεν προβλέπονται συγκεκριμένες προθεσμίες ή/και αποτελεσματικές διοικητικές κυρώσεις κατά των φορέων και των υπαλλήλων που δεν συμμορφώνονται με τις διατάξεις του Κανονισμού και του παρόντος (σχεδίου) νόμου, υπάρχει η εύλογη ανησυχία ότι οι νομοθετικές διατάξεις θα παραμείνουν ανεφάρμοστες ή θα εφαρμόζονται με καθυστέρηση και επιλεκτικά, όπως έχει συμβεί για παράδειγμα και με διατάξεις του ν. 4727/2020 (βλ. π.χ. φαινόμενο μη δημοσίευσης ή επικαιροποίησης των προβλεπόμενων στο άρθρο 67 αποφάσεων καταγραφής και αξιολόγησης συνόλων εγγράφων).

Επισημαίνεται σε κάθε περίπτωση, ότι έχει ήδη καθυστερήσει αρκετά η συμμόρφωση της χώρας με τις διατάξεις του Κανονισμού, όπως άλλωστε υποδεικνύει και η αποστολή αιτιολογημένης γνώμης (και) προς την Ελλάδα από την Ευρωπαϊκή Επιτροπή [INFR (2024)2061]. Το γεγονός αυτό αποτελεί έναν επιπλέον λόγο για τον οποίο θα πρέπει να ληφθούν επιπλέον μέτρα διασφάλισης της γρήγορης και (κυρίως) αποτελεσματικής εφαρμογής των υπό κρίση διατάξεων.
  article_id: 16
  ---
  id: 22
  comment_id: 3406
  username: Οργανισμός Ανοιχτών Τεχνολογιών – ΕΕΛΛΑΚ
  date: 2025-03-03 11:36:00.000000
  content: Σχόλιο: Οι εξουσιοδοτικές διατάξεις δεν προβλέπουν χρονοδιάγραμμα για την έκδοση των υπουργικών αποφάσεων, με κίνδυνο καθυστέρησης της εφαρμογής του νόμου.

Πρόταση τροποποίησης: Προτείνεται η προσθήκη νέας παραγράφου: «7. Οι υπουργικές αποφάσεις των παρ. 1 έως 6 εκδίδονται εντός έξι (6) μηνών από την έναρξη ισχύος του παρόντος. Σε περίπτωση μη έκδοσης εντός της προθεσμίας αυτής, το Υπουργείο Ψηφιακής Διακυβέρνησης δημοσιεύει στον ιστότοπό του έκθεση αιτιολόγησης της καθυστέρησης και αναθεωρημένο χρονοδιάγραμμα έκδοσης.»

Πρόταση για προσθήκη νέου άρθρου

Προτείνεται η προσθήκη νέου άρθρου που θα προωθεί την αποτελεσματική εφαρμογή του νόμου:«Άρθρο 16Α – Ετήσια Αξιολόγηση της ΕφαρμογήςΤο Υπουργείο Ψηφιακής Διακυβέρνησης συντάσσει και δημοσιεύει ετήσια έκθεση αξιολόγησης της εφαρμογής του παρόντος νόμου, η οποία περιλαμβάνει τουλάχιστον: α) Στατιστικά στοιχεία για τα αιτήματα πρόσβασης για περαιτέρω χρήση που υποβλήθηκαν, εγκρίθηκαν ή απορρίφθηκαν β) Καταγραφή των κύριων εμποδίων και προκλήσεων στην εφαρμογή του νόμου γ) Βέλτιστες πρακτικές από την εφαρμογή του νόμου δ) Δείκτες επίδοσης σχετικά με την αποτελεσματικότητα των μέτρων ε) Προτάσεις βελτίωσης του νομοθετικού πλαισίουΗ έκθεση υποβάλλεται στον Πρόεδρο της Βουλής και δημοσιεύεται στο ενιαίο σημείο πληροφόρησης του άρθρου 6.Κάθε δύο (2) έτη διοργανώνεται ανοικτή συνάντηση εργασίας με συμμετοχή όλων των ενδιαφερόμενων μερών για την αξιολόγηση της εφαρμογής του νόμου και την ανταλλαγή εμπειριών.»
  article_id: 16
  ---
  id: 21
  comment_id: 3408
  username: Χριστιάννα Στυλιανίδου
  date: 2025-03-03 21:39:00.000000
  content: Διευκρίνηση για το από 2-3-2025-16:02 σχόλιο (προκειμένου να μην κατατεθεί εκ νέου το ίδιο σχόλιο στο ορθό άρθρο): Το εν λόγω σχόλιο αναφέρεται στην παρ. 2 του άρθρου 6 του προτεινόμενου σ/ν και εκ παραδρομής τέθηκε στο παρόν άρθρο.
  article_id: 16
  ---


