========== ARTICLE METADATA ==========
id: 14
post_id: 3466
title: Άρθρο 14 Εθνική Στρατηγική για τα δεδομένα του δημοσίου τομέα
content: 1. Το Υπουργείο Ψηφιακής Διακυβέρνησης συντάσσει και επικαιροποιεί την Εθνική Στρατηγική για τα δεδομένα του δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143), εφεξής «Εθνική Στρατηγική», η οποία καθορίζει τις βασικές αρχές, το πλαίσιο και τις κατευθύνσεις για την παροχή και χρήση των δεδομένων του δημοσίου τομέα, καθώς και τις ειδικότερες αρχές που διέπουν κάθε οριζόντια ή τομεακή πρωτοβουλία προς τον σκοπό αυτό.  
2. Η Εθνική Στρατηγική περιλαμβάνει κατ’ ελάχιστον:  
α) τους στόχους και τις προτεραιότητες για την παροχή και χρήση των δεδομένων του δημοσίου τομέα,  
β) το πλαίσιο διακυβέρνησης για την επίτευξη των στόχων και των προτεραιοτήτων της περ. α), συμπεριλαμβανομένου του ρόλου των λοιπών αρμόδιων φορέων,  
γ) τον προσδιορισμό των βασικών δεικτών απόδοσης για την ετοιμότητα, τη διάθεση και την απόδοση των δεδομένων του δημοσίου τομέα,  
δ) αναφορά των προγραμμάτων εκπαίδευσης, ευαισθητοποίησης και κατάρτισης και των σχεδίων έρευνας και ανάπτυξης, για την επίτευξη των στόχων της περ. α) και  
ε) κατευθύνσεις για την εθνική πολιτική για τα ανοιχτά δεδομένα.  
3. Η Εθνική Στρατηγική έχει πενταετή διάρκεια, επικαιροποιείται ανάλογα με τις ιδιαίτερες συνθήκες και τις τεχνολογικές εξελίξεις και είναι δεσμευτική για όλους τους φορείς του δημόσιου τομέα, στους οποίους αφορά.  
4. Η Εθνική Στρατηγική εγκρίνεται με πράξη του Υπουργικού Συμβουλίου, μετά από εισήγηση του Υπουργού Ψηφιακής Διακυβέρνησης. Το Υπουργείο Ψηφιακής Διακυβέρνησης κοινοποιεί στους φορείς του δημόσιου τομέα την πράξη του πρώτου εδαφίου, συνοδευόμενη από κατευθυντήριες οδηγίες για την εφαρμογή της.
content_cleaned: 1. Το Υπουργείο Ψηφιακής Διακυβέρνησης συντάσσει και επικαιροποιεί την Εθνική Στρατηγική για τα δεδομένα του δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143), εφεξής «Εθνική Στρατηγική», η οποία καθορίζει τις βασικές αρχές, το πλαίσιο και τις κατευθύνσεις για την παροχή και χρήση των δεδομένων του δημοσίου τομέα, καθώς και τις ειδικότερες αρχές που διέπουν κάθε οριζόντια ή τομεακή πρωτοβουλία προς τον σκοπό αυτό.  
2. Η Εθνική Στρατηγική περιλαμβάνει κατ’ ελάχιστον:  
α) τους στόχους και τις προτεραιότητες για την παροχή και χρήση των δεδομένων του δημοσίου τομέα,  
β) το πλαίσιο διακυβέρνησης για την επίτευξη των στόχων και των προτεραιοτήτων της περ. α), συμπεριλαμβανομένου του ρόλου των λοιπών αρμόδιων φορέων,  
γ) τον προσδιορισμό των βασικών δεικτών απόδοσης για την ετοιμότητα, τη διάθεση και την απόδοση των δεδομένων του δημοσίου τομέα,  
δ) αναφορά των προγραμμάτων εκπαίδευσης, ευαισθητοποίησης και κατάρτισης και των σχεδίων έρευνας και ανάπτυξης, για την επίτευξη των στόχων της περ. α) και  
ε) κατευθύνσεις για την εθνική πολιτική για τα ανοιχτά δεδομένα.  
3. Η Εθνική Στρατηγική έχει πενταετή διάρκεια, επικαιροποιείται ανάλογα με τις ιδιαίτερες συνθήκες και τις τεχνολογικές εξελίξεις και είναι δεσμευτική για όλους τους φορείς του δημόσιου τομέα, στους οποίους αφορά.  
4. Η Εθνική Στρατηγική εγκρίνεται με πράξη του Υπουργικού Συμβουλίου, μετά από εισήγηση του Υπουργού Ψηφιακής Διακυβέρνησης. Το Υπουργείο Ψηφιακής Διακυβέρνησης κοινοποιεί στους φορείς του δημόσιου τομέα την πράξη του πρώτου εδαφίου, συνοδευόμενη από κατευθυντήριες οδηγίες για την εφαρμογή της.
raw_html: <div class="post_content"><p>1. Το Υπουργείο Ψηφιακής Διακυβέρνησης συντάσσει και επικαιροποιεί την Εθνική Στρατηγική για τα δεδομένα του δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143), εφεξής «Εθνική Στρατηγική», η οποία καθορίζει τις βασικές αρχές, το πλαίσιο και τις κατευθύνσεις για την παροχή και χρήση των δεδομένων του δημοσίου τομέα, καθώς και τις ειδικότερες αρχές που διέπουν κάθε οριζόντια ή τομεακή πρωτοβουλία προς τον σκοπό αυτό.<br/>2. Η Εθνική Στρατηγική περιλαμβάνει κατ’ ελάχιστον:<br/>α) τους στόχους και τις προτεραιότητες για την παροχή και χρήση των δεδομένων του δημοσίου τομέα,<br/>β) το πλαίσιο διακυβέρνησης για την επίτευξη των στόχων και των προτεραιοτήτων της περ. α), συμπεριλαμβανομένου του ρόλου των λοιπών αρμόδιων φορέων,<br/>γ) τον προσδιορισμό των βασικών δεικτών απόδοσης για την ετοιμότητα, τη διάθεση και την απόδοση των δεδομένων του δημοσίου τομέα,<br/>δ) αναφορά των προγραμμάτων εκπαίδευσης, ευαισθητοποίησης και κατάρτισης και των σχεδίων έρευνας και ανάπτυξης, για την επίτευξη των στόχων της περ. α) και<br/>ε) κατευθύνσεις για την εθνική πολιτική για τα ανοιχτά δεδομένα.<br/>3. Η Εθνική Στρατηγική έχει πενταετή διάρκεια, επικαιροποιείται ανάλογα με τις ιδιαίτερες συνθήκες και τις τεχνολογικές εξελίξεις και είναι δεσμευτική για όλους τους φορείς του δημόσιου τομέα, στους οποίους αφορά.<br/>4. Η Εθνική Στρατηγική εγκρίνεται με πράξη του Υπουργικού Συμβουλίου, μετά από εισήγηση του Υπουργού Ψηφιακής Διακυβέρνησης. Το Υπουργείο Ψηφιακής Διακυβέρνησης κοινοποιεί στους φορείς του δημόσιου τομέα την πράξη του πρώτου εδαφίου, συνοδευόμενη από κατευθυντήριες οδηγίες για την εφαρμογή της.</p></div>
extraction_method: integrated_pipeline
url: https://www.opengov.gr/digitalandbrief/?p=3466
consultation_id: 1


========== ORIGINAL HTML CONTENT ==========
<div class="post_content"><p>1. Το Υπουργείο Ψηφιακής Διακυβέρνησης συντάσσει και επικαιροποιεί την Εθνική Στρατηγική για τα δεδομένα του δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143), εφεξής «Εθνική Στρατηγική», η οποία καθορίζει τις βασικές αρχές, το πλαίσιο και τις κατευθύνσεις για την παροχή και χρήση των δεδομένων του δημοσίου τομέα, καθώς και τις ειδικότερες αρχές που διέπουν κάθε οριζόντια ή τομεακή πρωτοβουλία προς τον σκοπό αυτό.<br/>2. Η Εθνική Στρατηγική περιλαμβάνει κατ’ ελάχιστον:<br/>α) τους στόχους και τις προτεραιότητες για την παροχή και χρήση των δεδομένων του δημοσίου τομέα,<br/>β) το πλαίσιο διακυβέρνησης για την επίτευξη των στόχων και των προτεραιοτήτων της περ. α), συμπεριλαμβανομένου του ρόλου των λοιπών αρμόδιων φορέων,<br/>γ) τον προσδιορισμό των βασικών δεικτών απόδοσης για την ετοιμότητα, τη διάθεση και την απόδοση των δεδομένων του δημοσίου τομέα,<br/>δ) αναφορά των προγραμμάτων εκπαίδευσης, ευαισθητοποίησης και κατάρτισης και των σχεδίων έρευνας και ανάπτυξης, για την επίτευξη των στόχων της περ. α) και<br/>ε) κατευθύνσεις για την εθνική πολιτική για τα ανοιχτά δεδομένα.<br/>3. Η Εθνική Στρατηγική έχει πενταετή διάρκεια, επικαιροποιείται ανάλογα με τις ιδιαίτερες συνθήκες και τις τεχνολογικές εξελίξεις και είναι δεσμευτική για όλους τους φορείς του δημόσιου τομέα, στους οποίους αφορά.<br/>4. Η Εθνική Στρατηγική εγκρίνεται με πράξη του Υπουργικού Συμβουλίου, μετά από εισήγηση του Υπουργού Ψηφιακής Διακυβέρνησης. Το Υπουργείο Ψηφιακής Διακυβέρνησης κοινοποιεί στους φορείς του δημόσιου τομέα την πράξη του πρώτου εδαφίου, συνοδευόμενη από κατευθυντήριες οδηγίες για την εφαρμογή της.</p></div>


========== CLEANED MARKDOWN CONTENT ==========
1. Το Υπουργείο Ψηφιακής Διακυβέρνησης συντάσσει και επικαιροποιεί την Εθνική Στρατηγική για τα δεδομένα του δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143), εφεξής «Εθνική Στρατηγική», η οποία καθορίζει τις βασικές αρχές, το πλαίσιο και τις κατευθύνσεις για την παροχή και χρήση των δεδομένων του δημοσίου τομέα, καθώς και τις ειδικότερες αρχές που διέπουν κάθε οριζόντια ή τομεακή πρωτοβουλία προς τον σκοπό αυτό.  
2. Η Εθνική Στρατηγική περιλαμβάνει κατ’ ελάχιστον:  
α) τους στόχους και τις προτεραιότητες για την παροχή και χρήση των δεδομένων του δημοσίου τομέα,  
β) το πλαίσιο διακυβέρνησης για την επίτευξη των στόχων και των προτεραιοτήτων της περ. α), συμπεριλαμβανομένου του ρόλου των λοιπών αρμόδιων φορέων,  
γ) τον προσδιορισμό των βασικών δεικτών απόδοσης για την ετοιμότητα, τη διάθεση και την απόδοση των δεδομένων του δημοσίου τομέα,  
δ) αναφορά των προγραμμάτων εκπαίδευσης, ευαισθητοποίησης και κατάρτισης και των σχεδίων έρευνας και ανάπτυξης, για την επίτευξη των στόχων της περ. α) και  
ε) κατευθύνσεις για την εθνική πολιτική για τα ανοιχτά δεδομένα.  
3. Η Εθνική Στρατηγική έχει πενταετή διάρκεια, επικαιροποιείται ανάλογα με τις ιδιαίτερες συνθήκες και τις τεχνολογικές εξελίξεις και είναι δεσμευτική για όλους τους φορείς του δημόσιου τομέα, στους οποίους αφορά.  
4. Η Εθνική Στρατηγική εγκρίνεται με πράξη του Υπουργικού Συμβουλίου, μετά από εισήγηση του Υπουργού Ψηφιακής Διακυβέρνησης. Το Υπουργείο Ψηφιακής Διακυβέρνησης κοινοποιεί στους φορείς του δημόσιου τομέα την πράξη του πρώτου εδαφίου, συνοδευόμενη από κατευθυντήριες οδηγίες για την εφαρμογή της.


========== COMMENTS ==========
  id: 17
  comment_id: 3403
  username: Οργανισμός Ανοιχτών Τεχνολογιών – ΕΕΛΛΑΚ
  date: 2025-03-03 11:05:00.000000
  content: Σχόλιο: Η διαδικασία κατάρτισης της Εθνικής Στρατηγικής δεν περιλαμβάνει υποχρεωτικά δημόσια διαβούλευση και συμμετοχή των ενδιαφερόμενων μερών.

Πρόταση τροποποίησης: Προτείνεται η προσθήκη νέας παραγράφου μεταξύ των παρ. 3 και 4: «3Α. Πριν την έγκριση της Εθνικής Στρατηγικής, το σχέδιο αυτής τίθεται σε δημόσια διαβούλευση για διάστημα τουλάχιστον τεσσάρων (4) εβδομάδων. Το Υπουργείο Ψηφιακής Διακυβέρνησης διοργανώνει τουλάχιστον μία ανοικτή ημερίδα διαβούλευσης σε κάθε Περιφέρεια με συμμετοχή δημόσιων φορέων, επιχειρήσεων, ακαδημαϊκών ιδρυμάτων, ερευνητικών κέντρων και οργανώσεων της κοινωνίας των πολιτών. Μετά την ολοκλήρωση της κάθε διαβούλευσης, δημοσιεύεται έκθεση αποτελεσμάτων με τις βασικές παρατηρήσεις που υποβλήθηκαν και τον τρόπο αξιοποίησής τους στο opengov.gr.»
  article_id: 14
  ---
  id: 16
  comment_id: 3414
  username: ΖΩΓΡΑΦΟΠΟΥΛΟΣ ΔΗΜΗΤΡΗΣ
  date: 2025-03-04 00:37:00.000000
  content: Συμφωνώ με το Σχόλιο του Οργανισμού Ανοιχτών Τεχνολογιών – ΕΕΛΛΑΚ ότι: «Η διαδικασία κατάρτισης της Εθνικής Στρατηγικής δεν περιλαμβάνει υποχρεωτικά δημόσια διαβούλευση και συμμετοχή των ενδιαφερόμενων μερών.».Πρέπει να προβλεφθεί ρητά ότι κατά τη διαδικασία κατάρτισης της Εθνικής Στρατηγικής συνεργάζεται με όλα τα συναρμόδια Υπουργεία – Κατόχους δεδομένων, όπως είναι το Υπουργείο Υγείας, και η πρόταση Σχεδίου Εθνικής Στρατηγικής τίθεται σε δημόσια διαβούλευση.
  article_id: 14
  ---


