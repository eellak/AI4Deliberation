========== ARTICLE METADATA ==========
id: 15
post_id: 3463
title: Άρθρο 15 Συντονιστική Επιτροπή για τα δεδομένα του δημοσίου τομέα
content: 1. Στο Υπουργείο Ψηφιακής Διακυβέρνησης συστήνεται μη αμειβόμενη Συντονιστική Επιτροπή για τα δεδομένα του δημοσίου τομέα, όπως ορίζεται με την περ. (α) της παρ. 1 του άρθρου 14 του ν. 4270/2014 (Α’ 143, η οποία αποτελεί το συντονιστικό όργανο για θέματα διαχείρισης των δεδομένων του δημοσίου τομέα.  
2. Η Συντονιστική Επιτροπή είναι αρμόδια για:  
α) την υποβολή προτάσεων προς τον Υπουργό Ψηφιακής Διακυβέρνησης σχετικά με τις προτεραιότητες, την εφαρμογή και τη συνεχή βελτίωση της Εθνικής Στρατηγικής για τα δεδομένα του δημοσίου τομέα,  
β) τον σχεδιασμό και την προώθηση προτάσεων πολιτικών και δράσεων, καθώς και την υποβολή εισήγησης προς τους φορείς του δημόσιου τομέα για τη λήψη διορθωτικών μέτρων, εφόσον διαπιστώνονται αποκλίσεις κατά την εφαρμογή της Εθνικής Στρατηγικής για τα δεδομένα του δημοσίου τομέα,  
γ) τον συντονισμό των δράσεων για την προαγωγή της ανοικτής διάθεσης δεδομένων του δημοσίου τομέα σε συμμόρφωση με την ενωσιακή νομοθεσία,  
δ) την προαγωγή και την ανάπτυξη συνεργασιών με άλλους φορείς στο πλαίσιο των αρμοδιοτήτων της και για την αποτελεσματικότερη άσκηση των αρμοδιοτήτων αυτών.  
3. Η Συντονιστική Επιτροπή αποτελείται από:  
α) τον Υπουργό Ψηφιακής Διακυβέρνησης, ως Πρόεδρο,  
β) τον Γενικό Γραμματέα Πληροφοριακών Συστημάτων Δημόσιας Διοίκησης και Ψηφιακής Διακυβέρνησης, ως μέλος,  
γ) τον Διευθύνοντα Σύμβουλο της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» ως μέλος, με τον αναπληρωτή του,  
δ) τον Διευθύνοντα Σύμβουλο της ανώνυμης εταιρείας με την επωνυμία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» ως μέλος, με τον αναπληρωτή του,  
ε) τον Διευθυντή του νομικού προσώπου ιδιωτικού δικαίου με την επωνυμία «Εθνικό Κέντρο Τεκμηρίωσης και Ηλεκτρονικού Περιεχομένου» ως μέλος, με τον αναπληρωτή του.  
Οι αναπληρωτές των μελών των περ. γ), δ) και ε) ορίζονται με απόφαση του οικείου φορέα, αντίστοιχα.  
4. Η Συντονιστική Επιτροπή συνεδριάζει, με φυσική παρουσία ή με χρήση ηλεκτρονικών μέσων (τηλεδιάσκεψη), τακτικά, τουλάχιστον κάθε τρεις (3) μήνες, ύστερα από πρόσκληση του Προέδρου, και έκτακτα, οπότε αυτό κριθεί αναγκαίο, ύστερα από πρόσκληση του Προέδρου ή έγγραφο αίτημα τριών (3) τουλάχιστον εκ των μελών της. Το αίτημα του προηγούμενου εδαφίου περιέχει το θέμα της ημερήσιας διάταξης και υποβάλλεται εγγράφως στον Πρόεδρο, ο οποίος υποχρεούται να συγκαλέσει έκτακτη συνεδρίαση εντός τριών (3) εργάσιμων ημερών από την υποβολή του.  
5. Ο Πρόεδρος προσκαλεί τα μέλη στη συνεδρίαση, με οποιονδήποτε πρόσφορο τρόπο, καθορίζει την ημέρα, την ώρα, τον τόπο και τον τρόπο της συνεδρίασης, προσδιορίζει τα θέματα της ημερήσιας διάταξης, ορίζει τους εισηγητές και διευθύνει τη συζήτηση. Στις συνεδριάσεις της Συντονιστικής Επιτροπής δύνανται, ύστερα από πρόσκληση του Προέδρου, να παρίστανται, χωρίς δικαίωμα ψήφου, δημόσιοι λειτουργοί και υπάλληλοι, καθώς και ιδιώτες, προς παροχή απόψεων ή στοιχείων.  
6. Στο πλαίσιο άσκησης των αρμοδιοτήτων της, η Συντονιστική Επιτροπή έχει πρόσβαση σε στοιχεία που αφορούν τη διαχείριση δεδομένων του δημοσίου τομέα, καθώς και σε βασικούς δείκτες απόδοσης σχετικά με την εφαρμογή της Εθνικής Στρατηγικής.  
7. Οι αποφάσεις της Συντονιστικής Επιτροπής λαμβάνονται με την πλειοψηφία των παρόντων μελών.  
8. Το έργο της Συντονιστικής Επιτροπής υποστηρίζεται από το Εκτελεστικό Δίκτυο Ψηφιακού Μετασχηματισμού του άρθρου 8 του ν. 4727/2020 (Α’ 184).
content_cleaned: 1. Στο Υπουργείο Ψηφιακής Διακυβέρνησης συστήνεται μη αμειβόμενη Συντονιστική Επιτροπή για τα δεδομένα του δημοσίου τομέα, όπως ορίζεται με την περ. (α) της παρ. 1 του άρθρου 14 του ν. 4270/2014 (Α’ 143, η οποία αποτελεί το συντονιστικό όργανο για θέματα διαχείρισης των δεδομένων του δημοσίου τομέα.  
2. Η Συντονιστική Επιτροπή είναι αρμόδια για:  
α) την υποβολή προτάσεων προς τον Υπουργό Ψηφιακής Διακυβέρνησης σχετικά με τις προτεραιότητες, την εφαρμογή και τη συνεχή βελτίωση της Εθνικής Στρατηγικής για τα δεδομένα του δημοσίου τομέα,  
β) τον σχεδιασμό και την προώθηση προτάσεων πολιτικών και δράσεων, καθώς και την υποβολή εισήγησης προς τους φορείς του δημόσιου τομέα για τη λήψη διορθωτικών μέτρων, εφόσον διαπιστώνονται αποκλίσεις κατά την εφαρμογή της Εθνικής Στρατηγικής για τα δεδομένα του δημοσίου τομέα,  
γ) τον συντονισμό των δράσεων για την προαγωγή της ανοικτής διάθεσης δεδομένων του δημοσίου τομέα σε συμμόρφωση με την ενωσιακή νομοθεσία,  
δ) την προαγωγή και την ανάπτυξη συνεργασιών με άλλους φορείς στο πλαίσιο των αρμοδιοτήτων της και για την αποτελεσματικότερη άσκηση των αρμοδιοτήτων αυτών.  
3. Η Συντονιστική Επιτροπή αποτελείται από:  
α) τον Υπουργό Ψηφιακής Διακυβέρνησης, ως Πρόεδρο,  
β) τον Γενικό Γραμματέα Πληροφοριακών Συστημάτων Δημόσιας Διοίκησης και Ψηφιακής Διακυβέρνησης, ως μέλος,  
γ) τον Διευθύνοντα Σύμβουλο της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» ως μέλος, με τον αναπληρωτή του,  
δ) τον Διευθύνοντα Σύμβουλο της ανώνυμης εταιρείας με την επωνυμία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» ως μέλος, με τον αναπληρωτή του,  
ε) τον Διευθυντή του νομικού προσώπου ιδιωτικού δικαίου με την επωνυμία «Εθνικό Κέντρο Τεκμηρίωσης και Ηλεκτρονικού Περιεχομένου» ως μέλος, με τον αναπληρωτή του.  
Οι αναπληρωτές των μελών των περ. γ), δ) και ε) ορίζονται με απόφαση του οικείου φορέα, αντίστοιχα.  
4. Η Συντονιστική Επιτροπή συνεδριάζει, με φυσική παρουσία ή με χρήση ηλεκτρονικών μέσων (τηλεδιάσκεψη), τακτικά, τουλάχιστον κάθε τρεις (3) μήνες, ύστερα από πρόσκληση του Προέδρου, και έκτακτα, οπότε αυτό κριθεί αναγκαίο, ύστερα από πρόσκληση του Προέδρου ή έγγραφο αίτημα τριών (3) τουλάχιστον εκ των μελών της. Το αίτημα του προηγούμενου εδαφίου περιέχει το θέμα της ημερήσιας διάταξης και υποβάλλεται εγγράφως στον Πρόεδρο, ο οποίος υποχρεούται να συγκαλέσει έκτακτη συνεδρίαση εντός τριών (3) εργάσιμων ημερών από την υποβολή του.  
5. Ο Πρόεδρος προσκαλεί τα μέλη στη συνεδρίαση, με οποιονδήποτε πρόσφορο τρόπο, καθορίζει την ημέρα, την ώρα, τον τόπο και τον τρόπο της συνεδρίασης, προσδιορίζει τα θέματα της ημερήσιας διάταξης, ορίζει τους εισηγητές και διευθύνει τη συζήτηση. Στις συνεδριάσεις της Συντονιστικής Επιτροπής δύνανται, ύστερα από πρόσκληση του Προέδρου, να παρίστανται, χωρίς δικαίωμα ψήφου, δημόσιοι λειτουργοί και υπάλληλοι, καθώς και ιδιώτες, προς παροχή απόψεων ή στοιχείων.  
6. Στο πλαίσιο άσκησης των αρμοδιοτήτων της, η Συντονιστική Επιτροπή έχει πρόσβαση σε στοιχεία που αφορούν τη διαχείριση δεδομένων του δημοσίου τομέα, καθώς και σε βασικούς δείκτες απόδοσης σχετικά με την εφαρμογή της Εθνικής Στρατηγικής.  
7. Οι αποφάσεις της Συντονιστικής Επιτροπής λαμβάνονται με την πλειοψηφία των παρόντων μελών.  
8. Το έργο της Συντονιστικής Επιτροπής υποστηρίζεται από το Εκτελεστικό Δίκτυο Ψηφιακού Μετασχηματισμού του άρθρου 8 του ν. 4727/2020 (Α’ 184).
raw_html: <div class="post_content"><p> </p><p>1. Στο Υπουργείο Ψηφιακής Διακυβέρνησης συστήνεται μη αμειβόμενη Συντονιστική Επιτροπή για τα δεδομένα του δημοσίου τομέα, όπως ορίζεται με την περ. (α) της παρ. 1 του άρθρου 14 του ν. 4270/2014 (Α’ 143, η οποία αποτελεί το συντονιστικό όργανο για θέματα διαχείρισης των δεδομένων του δημοσίου τομέα.<br/>2. Η Συντονιστική Επιτροπή είναι αρμόδια για:<br/>α) την υποβολή προτάσεων προς τον Υπουργό Ψηφιακής Διακυβέρνησης σχετικά με τις προτεραιότητες, την εφαρμογή και τη συνεχή βελτίωση της Εθνικής Στρατηγικής για τα δεδομένα του δημοσίου τομέα,<br/>β) τον σχεδιασμό και την προώθηση προτάσεων πολιτικών και δράσεων, καθώς και την υποβολή εισήγησης προς τους φορείς του δημόσιου τομέα για τη λήψη διορθωτικών μέτρων, εφόσον διαπιστώνονται αποκλίσεις κατά την εφαρμογή της Εθνικής Στρατηγικής για τα δεδομένα του δημοσίου τομέα,<br/>γ) τον συντονισμό των δράσεων για την προαγωγή της ανοικτής διάθεσης δεδομένων του δημοσίου τομέα σε συμμόρφωση με την ενωσιακή νομοθεσία,<br/>δ) την προαγωγή και την ανάπτυξη συνεργασιών με άλλους φορείς στο πλαίσιο των αρμοδιοτήτων της και για την αποτελεσματικότερη άσκηση των αρμοδιοτήτων αυτών.<br/>3. Η Συντονιστική Επιτροπή αποτελείται από:<br/>α) τον Υπουργό Ψηφιακής Διακυβέρνησης, ως Πρόεδρο,<br/>β) τον Γενικό Γραμματέα Πληροφοριακών Συστημάτων Δημόσιας Διοίκησης και Ψηφιακής Διακυβέρνησης, ως μέλος,<br/>γ) τον Διευθύνοντα Σύμβουλο της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» ως μέλος, με τον αναπληρωτή του,<br/>δ) τον Διευθύνοντα Σύμβουλο της ανώνυμης εταιρείας με την επωνυμία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» ως μέλος, με τον αναπληρωτή του,<br/>ε) τον Διευθυντή του νομικού προσώπου ιδιωτικού δικαίου με την επωνυμία «Εθνικό Κέντρο Τεκμηρίωσης και Ηλεκτρονικού Περιεχομένου» ως μέλος, με τον αναπληρωτή του.<br/>Οι αναπληρωτές των μελών των περ. γ), δ) και ε) ορίζονται με απόφαση του οικείου φορέα, αντίστοιχα.<br/>4. Η Συντονιστική Επιτροπή συνεδριάζει, με φυσική παρουσία ή με χρήση ηλεκτρονικών μέσων (τηλεδιάσκεψη), τακτικά, τουλάχιστον κάθε τρεις (3) μήνες, ύστερα από πρόσκληση του Προέδρου, και έκτακτα, οπότε αυτό κριθεί αναγκαίο, ύστερα από πρόσκληση του Προέδρου ή έγγραφο αίτημα τριών (3) τουλάχιστον εκ των μελών της. Το αίτημα του προηγούμενου εδαφίου περιέχει το θέμα της ημερήσιας διάταξης και υποβάλλεται εγγράφως στον Πρόεδρο, ο οποίος υποχρεούται να συγκαλέσει έκτακτη συνεδρίαση εντός τριών (3) εργάσιμων ημερών από την υποβολή του.<br/>5. Ο Πρόεδρος προσκαλεί τα μέλη στη συνεδρίαση, με οποιονδήποτε πρόσφορο τρόπο, καθορίζει την ημέρα, την ώρα, τον τόπο και τον τρόπο της συνεδρίασης, προσδιορίζει τα θέματα της ημερήσιας διάταξης, ορίζει τους εισηγητές και διευθύνει τη συζήτηση. Στις συνεδριάσεις της Συντονιστικής Επιτροπής δύνανται, ύστερα από πρόσκληση του Προέδρου, να παρίστανται, χωρίς δικαίωμα ψήφου, δημόσιοι λειτουργοί και υπάλληλοι, καθώς και ιδιώτες, προς παροχή απόψεων ή στοιχείων.<br/>6. Στο πλαίσιο άσκησης των αρμοδιοτήτων της, η Συντονιστική Επιτροπή έχει πρόσβαση σε στοιχεία που αφορούν τη διαχείριση δεδομένων του δημοσίου τομέα, καθώς και σε βασικούς δείκτες απόδοσης σχετικά με την εφαρμογή της Εθνικής Στρατηγικής.<br/>7. Οι αποφάσεις της Συντονιστικής Επιτροπής λαμβάνονται με την πλειοψηφία των παρόντων μελών.<br/>8. Το έργο της Συντονιστικής Επιτροπής υποστηρίζεται από το Εκτελεστικό Δίκτυο Ψηφιακού Μετασχηματισμού του άρθρου 8 του ν. 4727/2020 (Α’ 184).</p></div>
extraction_method: integrated_pipeline
url: https://www.opengov.gr/digitalandbrief/?p=3463
consultation_id: 1


========== ORIGINAL HTML CONTENT ==========
<div class="post_content"><p> </p><p>1. Στο Υπουργείο Ψηφιακής Διακυβέρνησης συστήνεται μη αμειβόμενη Συντονιστική Επιτροπή για τα δεδομένα του δημοσίου τομέα, όπως ορίζεται με την περ. (α) της παρ. 1 του άρθρου 14 του ν. 4270/2014 (Α’ 143, η οποία αποτελεί το συντονιστικό όργανο για θέματα διαχείρισης των δεδομένων του δημοσίου τομέα.<br/>2. Η Συντονιστική Επιτροπή είναι αρμόδια για:<br/>α) την υποβολή προτάσεων προς τον Υπουργό Ψηφιακής Διακυβέρνησης σχετικά με τις προτεραιότητες, την εφαρμογή και τη συνεχή βελτίωση της Εθνικής Στρατηγικής για τα δεδομένα του δημοσίου τομέα,<br/>β) τον σχεδιασμό και την προώθηση προτάσεων πολιτικών και δράσεων, καθώς και την υποβολή εισήγησης προς τους φορείς του δημόσιου τομέα για τη λήψη διορθωτικών μέτρων, εφόσον διαπιστώνονται αποκλίσεις κατά την εφαρμογή της Εθνικής Στρατηγικής για τα δεδομένα του δημοσίου τομέα,<br/>γ) τον συντονισμό των δράσεων για την προαγωγή της ανοικτής διάθεσης δεδομένων του δημοσίου τομέα σε συμμόρφωση με την ενωσιακή νομοθεσία,<br/>δ) την προαγωγή και την ανάπτυξη συνεργασιών με άλλους φορείς στο πλαίσιο των αρμοδιοτήτων της και για την αποτελεσματικότερη άσκηση των αρμοδιοτήτων αυτών.<br/>3. Η Συντονιστική Επιτροπή αποτελείται από:<br/>α) τον Υπουργό Ψηφιακής Διακυβέρνησης, ως Πρόεδρο,<br/>β) τον Γενικό Γραμματέα Πληροφοριακών Συστημάτων Δημόσιας Διοίκησης και Ψηφιακής Διακυβέρνησης, ως μέλος,<br/>γ) τον Διευθύνοντα Σύμβουλο της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» ως μέλος, με τον αναπληρωτή του,<br/>δ) τον Διευθύνοντα Σύμβουλο της ανώνυμης εταιρείας με την επωνυμία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» ως μέλος, με τον αναπληρωτή του,<br/>ε) τον Διευθυντή του νομικού προσώπου ιδιωτικού δικαίου με την επωνυμία «Εθνικό Κέντρο Τεκμηρίωσης και Ηλεκτρονικού Περιεχομένου» ως μέλος, με τον αναπληρωτή του.<br/>Οι αναπληρωτές των μελών των περ. γ), δ) και ε) ορίζονται με απόφαση του οικείου φορέα, αντίστοιχα.<br/>4. Η Συντονιστική Επιτροπή συνεδριάζει, με φυσική παρουσία ή με χρήση ηλεκτρονικών μέσων (τηλεδιάσκεψη), τακτικά, τουλάχιστον κάθε τρεις (3) μήνες, ύστερα από πρόσκληση του Προέδρου, και έκτακτα, οπότε αυτό κριθεί αναγκαίο, ύστερα από πρόσκληση του Προέδρου ή έγγραφο αίτημα τριών (3) τουλάχιστον εκ των μελών της. Το αίτημα του προηγούμενου εδαφίου περιέχει το θέμα της ημερήσιας διάταξης και υποβάλλεται εγγράφως στον Πρόεδρο, ο οποίος υποχρεούται να συγκαλέσει έκτακτη συνεδρίαση εντός τριών (3) εργάσιμων ημερών από την υποβολή του.<br/>5. Ο Πρόεδρος προσκαλεί τα μέλη στη συνεδρίαση, με οποιονδήποτε πρόσφορο τρόπο, καθορίζει την ημέρα, την ώρα, τον τόπο και τον τρόπο της συνεδρίασης, προσδιορίζει τα θέματα της ημερήσιας διάταξης, ορίζει τους εισηγητές και διευθύνει τη συζήτηση. Στις συνεδριάσεις της Συντονιστικής Επιτροπής δύνανται, ύστερα από πρόσκληση του Προέδρου, να παρίστανται, χωρίς δικαίωμα ψήφου, δημόσιοι λειτουργοί και υπάλληλοι, καθώς και ιδιώτες, προς παροχή απόψεων ή στοιχείων.<br/>6. Στο πλαίσιο άσκησης των αρμοδιοτήτων της, η Συντονιστική Επιτροπή έχει πρόσβαση σε στοιχεία που αφορούν τη διαχείριση δεδομένων του δημοσίου τομέα, καθώς και σε βασικούς δείκτες απόδοσης σχετικά με την εφαρμογή της Εθνικής Στρατηγικής.<br/>7. Οι αποφάσεις της Συντονιστικής Επιτροπής λαμβάνονται με την πλειοψηφία των παρόντων μελών.<br/>8. Το έργο της Συντονιστικής Επιτροπής υποστηρίζεται από το Εκτελεστικό Δίκτυο Ψηφιακού Μετασχηματισμού του άρθρου 8 του ν. 4727/2020 (Α’ 184).</p></div>


========== CLEANED MARKDOWN CONTENT ==========
1. Στο Υπουργείο Ψηφιακής Διακυβέρνησης συστήνεται μη αμειβόμενη Συντονιστική Επιτροπή για τα δεδομένα του δημοσίου τομέα, όπως ορίζεται με την περ. (α) της παρ. 1 του άρθρου 14 του ν. 4270/2014 (Α’ 143, η οποία αποτελεί το συντονιστικό όργανο για θέματα διαχείρισης των δεδομένων του δημοσίου τομέα.  
2. Η Συντονιστική Επιτροπή είναι αρμόδια για:  
α) την υποβολή προτάσεων προς τον Υπουργό Ψηφιακής Διακυβέρνησης σχετικά με τις προτεραιότητες, την εφαρμογή και τη συνεχή βελτίωση της Εθνικής Στρατηγικής για τα δεδομένα του δημοσίου τομέα,  
β) τον σχεδιασμό και την προώθηση προτάσεων πολιτικών και δράσεων, καθώς και την υποβολή εισήγησης προς τους φορείς του δημόσιου τομέα για τη λήψη διορθωτικών μέτρων, εφόσον διαπιστώνονται αποκλίσεις κατά την εφαρμογή της Εθνικής Στρατηγικής για τα δεδομένα του δημοσίου τομέα,  
γ) τον συντονισμό των δράσεων για την προαγωγή της ανοικτής διάθεσης δεδομένων του δημοσίου τομέα σε συμμόρφωση με την ενωσιακή νομοθεσία,  
δ) την προαγωγή και την ανάπτυξη συνεργασιών με άλλους φορείς στο πλαίσιο των αρμοδιοτήτων της και για την αποτελεσματικότερη άσκηση των αρμοδιοτήτων αυτών.  
3. Η Συντονιστική Επιτροπή αποτελείται από:  
α) τον Υπουργό Ψηφιακής Διακυβέρνησης, ως Πρόεδρο,  
β) τον Γενικό Γραμματέα Πληροφοριακών Συστημάτων Δημόσιας Διοίκησης και Ψηφιακής Διακυβέρνησης, ως μέλος,  
γ) τον Διευθύνοντα Σύμβουλο της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» ως μέλος, με τον αναπληρωτή του,  
δ) τον Διευθύνοντα Σύμβουλο της ανώνυμης εταιρείας με την επωνυμία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» ως μέλος, με τον αναπληρωτή του,  
ε) τον Διευθυντή του νομικού προσώπου ιδιωτικού δικαίου με την επωνυμία «Εθνικό Κέντρο Τεκμηρίωσης και Ηλεκτρονικού Περιεχομένου» ως μέλος, με τον αναπληρωτή του.  
Οι αναπληρωτές των μελών των περ. γ), δ) και ε) ορίζονται με απόφαση του οικείου φορέα, αντίστοιχα.  
4. Η Συντονιστική Επιτροπή συνεδριάζει, με φυσική παρουσία ή με χρήση ηλεκτρονικών μέσων (τηλεδιάσκεψη), τακτικά, τουλάχιστον κάθε τρεις (3) μήνες, ύστερα από πρόσκληση του Προέδρου, και έκτακτα, οπότε αυτό κριθεί αναγκαίο, ύστερα από πρόσκληση του Προέδρου ή έγγραφο αίτημα τριών (3) τουλάχιστον εκ των μελών της. Το αίτημα του προηγούμενου εδαφίου περιέχει το θέμα της ημερήσιας διάταξης και υποβάλλεται εγγράφως στον Πρόεδρο, ο οποίος υποχρεούται να συγκαλέσει έκτακτη συνεδρίαση εντός τριών (3) εργάσιμων ημερών από την υποβολή του.  
5. Ο Πρόεδρος προσκαλεί τα μέλη στη συνεδρίαση, με οποιονδήποτε πρόσφορο τρόπο, καθορίζει την ημέρα, την ώρα, τον τόπο και τον τρόπο της συνεδρίασης, προσδιορίζει τα θέματα της ημερήσιας διάταξης, ορίζει τους εισηγητές και διευθύνει τη συζήτηση. Στις συνεδριάσεις της Συντονιστικής Επιτροπής δύνανται, ύστερα από πρόσκληση του Προέδρου, να παρίστανται, χωρίς δικαίωμα ψήφου, δημόσιοι λειτουργοί και υπάλληλοι, καθώς και ιδιώτες, προς παροχή απόψεων ή στοιχείων.  
6. Στο πλαίσιο άσκησης των αρμοδιοτήτων της, η Συντονιστική Επιτροπή έχει πρόσβαση σε στοιχεία που αφορούν τη διαχείριση δεδομένων του δημοσίου τομέα, καθώς και σε βασικούς δείκτες απόδοσης σχετικά με την εφαρμογή της Εθνικής Στρατηγικής.  
7. Οι αποφάσεις της Συντονιστικής Επιτροπής λαμβάνονται με την πλειοψηφία των παρόντων μελών.  
8. Το έργο της Συντονιστικής Επιτροπής υποστηρίζεται από το Εκτελεστικό Δίκτυο Ψηφιακού Μετασχηματισμού του άρθρου 8 του ν. 4727/2020 (Α’ 184).


========== COMMENTS ==========
  id: 20
  comment_id: 3404
  username: Οργανισμός Ανοιχτών Τεχνολογιών – ΕΕΛΛΑΚ
  date: 2025-03-03 11:02:00.000000
  content: Σχόλιο: Η σύνθεση της Συντονιστικής Επιτροπής δεν περιλαμβάνει εκπροσώπους της κοινωνίας των πολιτών, του ακαδημαϊκού και ερευνητικού χώρου ή εμπειρογνώμονες σε θέματα ανοικτών δεδομένων και προστασίας δεδομένων.

Πρόταση τροποποίησης: Προτείνεται η τροποποίηση της παρ. 3 με προσθήκη νέων μελών: «στ) Δύο εκπρόσωπους της ακαδημαϊκής κοινότητας με εξειδίκευση στα ανοικτά δεδομένα, οι οποίοι ορίζονται με απόφαση της Συνόδου Πρυτάνεων και της Συνόδου Προέδρων Ερευνητικών Κέντρων μετά από ανοικτή πρόσκληση εκδήλωσης ενδιαφέροντος, ζ) Έναν εκπρόσωπο της Αρχής Προστασίας Δεδομένων Προσωπικού Χαρακτήρα, ο οποίος ορίζεται με απόφαση της Αρχής, η) Έναν εκπρόσωπο των οργανώσεων της κοινωνίας των πολιτών που δραστηριοποιούνται στον τομέα των ανοικτών δεδομένων και της ανοικτής διακυβέρνησης, ο οποίος ορίζεται με απόφαση του Υπουργού Ψηφιακής Διακυβέρνησης μετά από ανοικτή πρόσκληση εκδήλωσης ενδιαφέροντος.»
  article_id: 15
  ---
  id: 19
  comment_id: 3405
  username: Οργανισμός Ανοιχτών Τεχνολογιών – ΕΕΛΛΑΚ
  date: 2025-03-03 11:57:00.000000
  content: Πρόταση προσθήκης νέας παραγράφου: «9. Η Συντονιστική Επιτροπή συγκροτεί ομάδες εργασίας για την επεξεργασία ειδικών θεμάτων, στις οποίες μπορούν να συμμετέχουν και εμπειρογνώμονες εκτός της επιτροπής. Οι ομάδες εργασίας υποβάλλουν εκθέσεις και προτάσεις στην Επιτροπή. Η Συντονιστική Επιτροπή δημοσιεύει ετήσια έκθεση πεπραγμένων στον ιστότοπο του Υπουργείου Ψηφιακής Διακυβέρνησης και στο ενιαίο σημείο πληροφόρησης του άρθρου 6.»
  article_id: 15
  ---
  id: 18
  comment_id: 3415
  username: ΖΩΓΡΑΦΟΠΟΥΛΟΣ ΔΗΜΗΤΡΗΣ
  date: 2025-03-04 00:20:00.000000
  content: Λυπάμαι, αλλά το προτεινόμενο άρθρο 15 έχει ανεκδοτολογικό χαρακτήρα, καθόσον δεν προβλέπεται η συμμετοχή στη Συντονιστική Επιτροπή για τα δεδομένα του δημοσίου τομέα η συμμετοχή εκπροσώπων Υπουργείων, αλλά εποπτευόμενων φορέων του Υπουργείου Ψηφιακής Διακυβέρνησης!!! Αυτό πρακτικά σημαίνει ότι το ΥΠΟΥΡΓΕΙΟ ΥΓΕΙΑΣ, που είναι ο βασικός υπεύθυνος επεξεργασίας στον τομέα της υγείας και το εποπτεύων Υπουργείο των λοιπών υπευθύνων επεξεργασίας στον τομέα της υγείας αποκλείεται Συντονιστική Επιτροπή για τα δεδομένα του δημοσίου τομέα, τη στιγμή που προβλέπεται η συμμετοχή του ΕΔΥΤΕ και της ΗΔΙΚΑ, που είναι εκτελούντες την επεξεργασία για λογαριασμό του ΥΠΟΥΡΓΕΙΟΥ ΥΓΕΙΑΣ και οφείλουν να ενεργούν με βάση τις καταγεγραμμένες εντολές του (κατά το άρθρο 28 παρ. 3 του GDPR)!!!Έχει συσταθεί δια νόμου Επιτροπή Υπευθύνων Προστασίας Δεδομένων (ΥΠΔ) του Δημοσίου, η οποία αποτελείται από τους Υπευθύνους Προστασίας Δεδομένων 9 Υπουργείων. Αντίστοιχη πρόβλεψη πρέπει να υπάρχει για τη σύσταση και τη συγκρότηση της Συντονιστικής Επιτροπής για τα δεδομένα του δημοσίου τομέα. Αυτή θα πρέπει να αποτελείται από εκπροσώπους τουλάχιστον αυτών των 9 κρίσιμων Υπουργείων.
  article_id: 15
  ---


