========== ARTICLE METADATA ==========
id: 21
post_id: 3457
title: ΚΕΦΑΛΑΙΟ Γ’ ΛΟΙΠΕΣ ΡΥΘΜΙΣΕΙΣ ΠΡΟΩΘΗΣΗΣ ΤΟΥ ΨΗΦΙΑΚΟΥ ΜΕΤΑΣΧΗΜΑΤΙΣΜΟΥ  Άρθρο 21 Εκτελεστικό Δίκτυο Ψηφιακού Μετασχηματισμού – Τροποποίηση άρθρου 8 ν. 4727/2020
content: Στο άρθρο 8 του ν. 4727/2020 (Α΄ 184), περί του Εκτελεστικού Δικτύου Ψηφιακού Μετασχηματισμού, επέρχονται οι ακόλουθες τροποποιήσεις: α) στην παρ. 1, αα) στο πρώτο εδάφιο, προστίθενται οι λέξεις «και της Συντονιστικής Επιτροπής για τα δεδομένα του δημοσίου τομέα», αβ) στο δεύτερο εδάφιο οι λέξεις «και της ηλεκτρονικής διακυβέρνησης» αντικαθίστανται από τις λέξεις «, της ηλεκτρονικής διακυβέρνησης και της διακυβέρνησης δεδομένων», β) στην παρ. 2, στο πρώτο εδάφιο, προστίθενται οι λέξεις «στην Εθνική Στρατηγική για τα δεδομένα του δημοσίου τομέα και» και «συμπεριλαμβανομένων των δράσεων για την παροχή υπηρεσιών δεδομένων», γ) στην παρ. 3, γα) στο πρώτο εδάφιο, προστίθενται οι λέξεις «, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα» και «τόσο στον κατάλογο του ενιαίου σημείου πληροφόρησης όσο και», γβ) στο δεύτερο εδάφιο προστίθενται οι λέξεις «και τη διάθεση δεδομένων» και το άρθρο 8 διαμορφώνεται ως εξής:

«Άρθρο 8  
Εκτελεστικό Δίκτυο Ψηφιακού Μετασχηματισμού

1. Συγκροτείται Εκτελεστικό Δίκτυο Ψηφιακού Μετασχηματισμού (εφεξής Δίκτυο) ως εκτελεστικός βραχίονας της Συντονιστικής Επιτροπής Ψηφιακού Μετασχηματισμού και της Συντονιστικής Επιτροπής για τα δεδομένα του δημοσίου τομέα. Το Δίκτυο αποτελείται από τους Υπεύθυνους Ψηφιακών Δράσεων των φορέων του δημόσιου τομέα που παρέχουν υπηρεσίες πληροφορικής και επικοινωνιών, οι οποίοι είναι οι ιεραρχικά ανώτεροι προϊστάμενοι της αρμόδιας για ΤΠΕ υπηρεσίας, η οποία έχει την ευθύνη για τα αντικείμενα της πληροφορικής, των επικοινωνιών, της ηλεκτρονικής διακυβέρνησης και της διακυβέρνησης δεδομένων.  
2. Ο κάθε Υπεύθυνος Ψηφιακών Δράσεων μεριμνά για τη λήψη όλων των αναγκαίων οργανωτικών μέτρων για την τήρηση των αρχών και των υποχρεώσεων που περιγράφονται στη Βίβλο Ψηφιακού Μετασχηματισμού και στην Εθνική Στρατηγική για τα δεδομένα του δημοσίου τομέα και για τον συντονισμό της υλοποίησης των σχετικών έργων, υπηρεσιών και δράσεων στον φορέα συμπεριλαμβανομένων των δράσεων για την παροχή υπηρεσιών δεδομένων. Ταυτόχρονα, αποτελεί το σημείο επαφής του Υπουργείου Ψηφιακής Διακυβέρνησης για την ανάπτυξη και τον συντονισμό δράσεων ψηφιακού μετασχηματισμού.  
3. Ο κάθε Υπεύθυνος Ψηφιακών Δράσεων παρακολουθεί την εξέλιξη των έργων, υπηρεσιών και δράσεων ψηφιακού μετασχηματισμού του φορέα του, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα, μεριμνά για την επιτυχή, έγκαιρη και απρόσκοπτη παράδοσή τους, σύμφωνα με τον σχετικό προγραμματισμό και έχει την ευθύνη για τη διαρκή επικαιροποίηση των πληροφοριών που αποτυπώνουν την εξέλιξη των έργων, υπηρεσιών και δράσεων ψηφιακού μετασχηματισμού του φορέα του τόσο στον κατάλογο του ενιαίου σημείου πληροφόρησης όσο και σε κεντρικό πληροφοριακό σύστημα που τηρείται στο Υπουργείο Ψηφιακής Διακυβέρνησης. Επίσης, υποβάλλει προτάσεις βελτίωσης και αποτυπώνει πιθανούς κινδύνους και εμπόδια σχετικά με την επιτυχή ολοκλήρωση των δράσεων και τη διάθεση δεδομένων, καθώς και στοιχεία σχετικά με την επίτευξη των στόχων και των βασικών δεικτών επίδοσης που έχουν τεθεί για κάθε δράση.  
4. Ως Κεντρικός Συντονιστής του Δικτύου, ορίζεται με απόφαση του Υπουργού Ψηφιακής Διακυβέρνησης, ένας εκ των Γενικών Γραμματέων του Υπουργείου Ψηφιακής Διακυβέρνησης, ο οποίος μεριμνά για τη συνεχή, ορθή και πλήρη ενημέρωση του κεντρικού πληροφοριακού συστήματος που αποτυπώνει την εξέλιξη των δράσεων του ψηφιακού μετασχηματισμού.».
content_cleaned: Στο άρθρο 8 του ν. 4727/2020 (Α΄ 184), περί του Εκτελεστικού Δικτύου Ψηφιακού Μετασχηματισμού, επέρχονται οι ακόλουθες τροποποιήσεις: α) στην παρ. 1, αα) στο πρώτο εδάφιο, προστίθενται οι λέξεις «και της Συντονιστικής Επιτροπής για τα δεδομένα του δημοσίου τομέα», αβ) στο δεύτερο εδάφιο οι λέξεις «και της ηλεκτρονικής διακυβέρνησης» αντικαθίστανται από τις λέξεις «, της ηλεκτρονικής διακυβέρνησης και της διακυβέρνησης δεδομένων», β) στην παρ. 2, στο πρώτο εδάφιο, προστίθενται οι λέξεις «στην Εθνική Στρατηγική για τα δεδομένα του δημοσίου τομέα και» και «συμπεριλαμβανομένων των δράσεων για την παροχή υπηρεσιών δεδομένων», γ) στην παρ. 3, γα) στο πρώτο εδάφιο, προστίθενται οι λέξεις «, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα» και «τόσο στον κατάλογο του ενιαίου σημείου πληροφόρησης όσο και», γβ) στο δεύτερο εδάφιο προστίθενται οι λέξεις «και τη διάθεση δεδομένων» και το άρθρο 8 διαμορφώνεται ως εξής:

«Άρθρο 8  
Εκτελεστικό Δίκτυο Ψηφιακού Μετασχηματισμού

1. Συγκροτείται Εκτελεστικό Δίκτυο Ψηφιακού Μετασχηματισμού (εφεξής Δίκτυο) ως εκτελεστικός βραχίονας της Συντονιστικής Επιτροπής Ψηφιακού Μετασχηματισμού και της Συντονιστικής Επιτροπής για τα δεδομένα του δημοσίου τομέα. Το Δίκτυο αποτελείται από τους Υπεύθυνους Ψηφιακών Δράσεων των φορέων του δημόσιου τομέα που παρέχουν υπηρεσίες πληροφορικής και επικοινωνιών, οι οποίοι είναι οι ιεραρχικά ανώτεροι προϊστάμενοι της αρμόδιας για ΤΠΕ υπηρεσίας, η οποία έχει την ευθύνη για τα αντικείμενα της πληροφορικής, των επικοινωνιών, της ηλεκτρονικής διακυβέρνησης και της διακυβέρνησης δεδομένων.  
2. Ο κάθε Υπεύθυνος Ψηφιακών Δράσεων μεριμνά για τη λήψη όλων των αναγκαίων οργανωτικών μέτρων για την τήρηση των αρχών και των υποχρεώσεων που περιγράφονται στη Βίβλο Ψηφιακού Μετασχηματισμού και στην Εθνική Στρατηγική για τα δεδομένα του δημοσίου τομέα και για τον συντονισμό της υλοποίησης των σχετικών έργων, υπηρεσιών και δράσεων στον φορέα συμπεριλαμβανομένων των δράσεων για την παροχή υπηρεσιών δεδομένων. Ταυτόχρονα, αποτελεί το σημείο επαφής του Υπουργείου Ψηφιακής Διακυβέρνησης για την ανάπτυξη και τον συντονισμό δράσεων ψηφιακού μετασχηματισμού.  
3. Ο κάθε Υπεύθυνος Ψηφιακών Δράσεων παρακολουθεί την εξέλιξη των έργων, υπηρεσιών και δράσεων ψηφιακού μετασχηματισμού του φορέα του, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα, μεριμνά για την επιτυχή, έγκαιρη και απρόσκοπτη παράδοσή τους, σύμφωνα με τον σχετικό προγραμματισμό και έχει την ευθύνη για τη διαρκή επικαιροποίηση των πληροφοριών που αποτυπώνουν την εξέλιξη των έργων, υπηρεσιών και δράσεων ψηφιακού μετασχηματισμού του φορέα του τόσο στον κατάλογο του ενιαίου σημείου πληροφόρησης όσο και σε κεντρικό πληροφοριακό σύστημα που τηρείται στο Υπουργείο Ψηφιακής Διακυβέρνησης. Επίσης, υποβάλλει προτάσεις βελτίωσης και αποτυπώνει πιθανούς κινδύνους και εμπόδια σχετικά με την επιτυχή ολοκλήρωση των δράσεων και τη διάθεση δεδομένων, καθώς και στοιχεία σχετικά με την επίτευξη των στόχων και των βασικών δεικτών επίδοσης που έχουν τεθεί για κάθε δράση.  
4. Ως Κεντρικός Συντονιστής του Δικτύου, ορίζεται με απόφαση του Υπουργού Ψηφιακής Διακυβέρνησης, ένας εκ των Γενικών Γραμματέων του Υπουργείου Ψηφιακής Διακυβέρνησης, ο οποίος μεριμνά για τη συνεχή, ορθή και πλήρη ενημέρωση του κεντρικού πληροφοριακού συστήματος που αποτυπώνει την εξέλιξη των δράσεων του ψηφιακού μετασχηματισμού.».
raw_html: <div class="post_content"><p> </p><p>Στο άρθρο 8 του ν. 4727/2020 (Α΄ 184), περί του Εκτελεστικού Δικτύου Ψηφιακού Μετασχηματισμού, επέρχονται οι ακόλουθες τροποποιήσεις: α) στην παρ. 1, αα) στο πρώτο εδάφιο, προστίθενται οι λέξεις «και της Συντονιστικής Επιτροπής για τα δεδομένα του δημοσίου τομέα», αβ) στο δεύτερο εδάφιο οι λέξεις «και της ηλεκτρονικής διακυβέρνησης» αντικαθίστανται από τις λέξεις «, της ηλεκτρονικής διακυβέρνησης και της διακυβέρνησης δεδομένων», β) στην παρ. 2, στο πρώτο εδάφιο, προστίθενται οι λέξεις «στην Εθνική Στρατηγική για τα δεδομένα του δημοσίου τομέα και» και «συμπεριλαμβανομένων των δράσεων για την παροχή υπηρεσιών δεδομένων», γ) στην παρ. 3, γα) στο πρώτο εδάφιο, προστίθενται οι λέξεις «, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα» και «τόσο στον κατάλογο του ενιαίου σημείου πληροφόρησης όσο και», γβ) στο δεύτερο εδάφιο προστίθενται οι λέξεις «και τη διάθεση δεδομένων» και το άρθρο 8 διαμορφώνεται ως εξής:</p><p>«Άρθρο 8<br/>Εκτελεστικό Δίκτυο Ψηφιακού Μετασχηματισμού</p><p>1. Συγκροτείται Εκτελεστικό Δίκτυο Ψηφιακού Μετασχηματισμού (εφεξής Δίκτυο) ως εκτελεστικός βραχίονας της Συντονιστικής Επιτροπής Ψηφιακού Μετασχηματισμού και της Συντονιστικής Επιτροπής για τα δεδομένα του δημοσίου τομέα. Το Δίκτυο αποτελείται από τους Υπεύθυνους Ψηφιακών Δράσεων των φορέων του δημόσιου τομέα που παρέχουν υπηρεσίες πληροφορικής και επικοινωνιών, οι οποίοι είναι οι ιεραρχικά ανώτεροι προϊστάμενοι της αρμόδιας για ΤΠΕ υπηρεσίας, η οποία έχει την ευθύνη για τα αντικείμενα της πληροφορικής, των επικοινωνιών, της ηλεκτρονικής διακυβέρνησης και της διακυβέρνησης δεδομένων.<br/>2. Ο κάθε Υπεύθυνος Ψηφιακών Δράσεων μεριμνά για τη λήψη όλων των αναγκαίων οργανωτικών μέτρων για την τήρηση των αρχών και των υποχρεώσεων που περιγράφονται στη Βίβλο Ψηφιακού Μετασχηματισμού και στην Εθνική Στρατηγική για τα δεδομένα του δημοσίου τομέα και για τον συντονισμό της υλοποίησης των σχετικών έργων, υπηρεσιών και δράσεων στον φορέα συμπεριλαμβανομένων των δράσεων για την παροχή υπηρεσιών δεδομένων. Ταυτόχρονα, αποτελεί το σημείο επαφής του Υπουργείου Ψηφιακής Διακυβέρνησης για την ανάπτυξη και τον συντονισμό δράσεων ψηφιακού μετασχηματισμού.<br/>3. Ο κάθε Υπεύθυνος Ψηφιακών Δράσεων παρακολουθεί την εξέλιξη των έργων, υπηρεσιών και δράσεων ψηφιακού μετασχηματισμού του φορέα του, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα, μεριμνά για την επιτυχή, έγκαιρη και απρόσκοπτη παράδοσή τους, σύμφωνα με τον σχετικό προγραμματισμό και έχει την ευθύνη για τη διαρκή επικαιροποίηση των πληροφοριών που αποτυπώνουν την εξέλιξη των έργων, υπηρεσιών και δράσεων ψηφιακού μετασχηματισμού του φορέα του τόσο στον κατάλογο του ενιαίου σημείου πληροφόρησης όσο και σε κεντρικό πληροφοριακό σύστημα που τηρείται στο Υπουργείο Ψηφιακής Διακυβέρνησης. Επίσης, υποβάλλει προτάσεις βελτίωσης και αποτυπώνει πιθανούς κινδύνους και εμπόδια σχετικά με την επιτυχή ολοκλήρωση των δράσεων και τη διάθεση δεδομένων, καθώς και στοιχεία σχετικά με την επίτευξη των στόχων και των βασικών δεικτών επίδοσης που έχουν τεθεί για κάθε δράση.<br/>4. Ως Κεντρικός Συντονιστής του Δικτύου, ορίζεται με απόφαση του Υπουργού Ψηφιακής Διακυβέρνησης, ένας εκ των Γενικών Γραμματέων του Υπουργείου Ψηφιακής Διακυβέρνησης, ο οποίος μεριμνά για τη συνεχή, ορθή και πλήρη ενημέρωση του κεντρικού πληροφοριακού συστήματος που αποτυπώνει την εξέλιξη των δράσεων του ψηφιακού μετασχηματισμού.».</p></div>
extraction_method: integrated_pipeline
url: https://www.opengov.gr/digitalandbrief/?p=3457
consultation_id: 1


========== ORIGINAL HTML CONTENT ==========
<div class="post_content"><p> </p><p>Στο άρθρο 8 του ν. 4727/2020 (Α΄ 184), περί του Εκτελεστικού Δικτύου Ψηφιακού Μετασχηματισμού, επέρχονται οι ακόλουθες τροποποιήσεις: α) στην παρ. 1, αα) στο πρώτο εδάφιο, προστίθενται οι λέξεις «και της Συντονιστικής Επιτροπής για τα δεδομένα του δημοσίου τομέα», αβ) στο δεύτερο εδάφιο οι λέξεις «και της ηλεκτρονικής διακυβέρνησης» αντικαθίστανται από τις λέξεις «, της ηλεκτρονικής διακυβέρνησης και της διακυβέρνησης δεδομένων», β) στην παρ. 2, στο πρώτο εδάφιο, προστίθενται οι λέξεις «στην Εθνική Στρατηγική για τα δεδομένα του δημοσίου τομέα και» και «συμπεριλαμβανομένων των δράσεων για την παροχή υπηρεσιών δεδομένων», γ) στην παρ. 3, γα) στο πρώτο εδάφιο, προστίθενται οι λέξεις «, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα» και «τόσο στον κατάλογο του ενιαίου σημείου πληροφόρησης όσο και», γβ) στο δεύτερο εδάφιο προστίθενται οι λέξεις «και τη διάθεση δεδομένων» και το άρθρο 8 διαμορφώνεται ως εξής:</p><p>«Άρθρο 8<br/>Εκτελεστικό Δίκτυο Ψηφιακού Μετασχηματισμού</p><p>1. Συγκροτείται Εκτελεστικό Δίκτυο Ψηφιακού Μετασχηματισμού (εφεξής Δίκτυο) ως εκτελεστικός βραχίονας της Συντονιστικής Επιτροπής Ψηφιακού Μετασχηματισμού και της Συντονιστικής Επιτροπής για τα δεδομένα του δημοσίου τομέα. Το Δίκτυο αποτελείται από τους Υπεύθυνους Ψηφιακών Δράσεων των φορέων του δημόσιου τομέα που παρέχουν υπηρεσίες πληροφορικής και επικοινωνιών, οι οποίοι είναι οι ιεραρχικά ανώτεροι προϊστάμενοι της αρμόδιας για ΤΠΕ υπηρεσίας, η οποία έχει την ευθύνη για τα αντικείμενα της πληροφορικής, των επικοινωνιών, της ηλεκτρονικής διακυβέρνησης και της διακυβέρνησης δεδομένων.<br/>2. Ο κάθε Υπεύθυνος Ψηφιακών Δράσεων μεριμνά για τη λήψη όλων των αναγκαίων οργανωτικών μέτρων για την τήρηση των αρχών και των υποχρεώσεων που περιγράφονται στη Βίβλο Ψηφιακού Μετασχηματισμού και στην Εθνική Στρατηγική για τα δεδομένα του δημοσίου τομέα και για τον συντονισμό της υλοποίησης των σχετικών έργων, υπηρεσιών και δράσεων στον φορέα συμπεριλαμβανομένων των δράσεων για την παροχή υπηρεσιών δεδομένων. Ταυτόχρονα, αποτελεί το σημείο επαφής του Υπουργείου Ψηφιακής Διακυβέρνησης για την ανάπτυξη και τον συντονισμό δράσεων ψηφιακού μετασχηματισμού.<br/>3. Ο κάθε Υπεύθυνος Ψηφιακών Δράσεων παρακολουθεί την εξέλιξη των έργων, υπηρεσιών και δράσεων ψηφιακού μετασχηματισμού του φορέα του, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα, μεριμνά για την επιτυχή, έγκαιρη και απρόσκοπτη παράδοσή τους, σύμφωνα με τον σχετικό προγραμματισμό και έχει την ευθύνη για τη διαρκή επικαιροποίηση των πληροφοριών που αποτυπώνουν την εξέλιξη των έργων, υπηρεσιών και δράσεων ψηφιακού μετασχηματισμού του φορέα του τόσο στον κατάλογο του ενιαίου σημείου πληροφόρησης όσο και σε κεντρικό πληροφοριακό σύστημα που τηρείται στο Υπουργείο Ψηφιακής Διακυβέρνησης. Επίσης, υποβάλλει προτάσεις βελτίωσης και αποτυπώνει πιθανούς κινδύνους και εμπόδια σχετικά με την επιτυχή ολοκλήρωση των δράσεων και τη διάθεση δεδομένων, καθώς και στοιχεία σχετικά με την επίτευξη των στόχων και των βασικών δεικτών επίδοσης που έχουν τεθεί για κάθε δράση.<br/>4. Ως Κεντρικός Συντονιστής του Δικτύου, ορίζεται με απόφαση του Υπουργού Ψηφιακής Διακυβέρνησης, ένας εκ των Γενικών Γραμματέων του Υπουργείου Ψηφιακής Διακυβέρνησης, ο οποίος μεριμνά για τη συνεχή, ορθή και πλήρη ενημέρωση του κεντρικού πληροφοριακού συστήματος που αποτυπώνει την εξέλιξη των δράσεων του ψηφιακού μετασχηματισμού.».</p></div>


========== CLEANED MARKDOWN CONTENT ==========
Στο άρθρο 8 του ν. 4727/2020 (Α΄ 184), περί του Εκτελεστικού Δικτύου Ψηφιακού Μετασχηματισμού, επέρχονται οι ακόλουθες τροποποιήσεις: α) στην παρ. 1, αα) στο πρώτο εδάφιο, προστίθενται οι λέξεις «και της Συντονιστικής Επιτροπής για τα δεδομένα του δημοσίου τομέα», αβ) στο δεύτερο εδάφιο οι λέξεις «και της ηλεκτρονικής διακυβέρνησης» αντικαθίστανται από τις λέξεις «, της ηλεκτρονικής διακυβέρνησης και της διακυβέρνησης δεδομένων», β) στην παρ. 2, στο πρώτο εδάφιο, προστίθενται οι λέξεις «στην Εθνική Στρατηγική για τα δεδομένα του δημοσίου τομέα και» και «συμπεριλαμβανομένων των δράσεων για την παροχή υπηρεσιών δεδομένων», γ) στην παρ. 3, γα) στο πρώτο εδάφιο, προστίθενται οι λέξεις «, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα» και «τόσο στον κατάλογο του ενιαίου σημείου πληροφόρησης όσο και», γβ) στο δεύτερο εδάφιο προστίθενται οι λέξεις «και τη διάθεση δεδομένων» και το άρθρο 8 διαμορφώνεται ως εξής:

«Άρθρο 8  
Εκτελεστικό Δίκτυο Ψηφιακού Μετασχηματισμού

1. Συγκροτείται Εκτελεστικό Δίκτυο Ψηφιακού Μετασχηματισμού (εφεξής Δίκτυο) ως εκτελεστικός βραχίονας της Συντονιστικής Επιτροπής Ψηφιακού Μετασχηματισμού και της Συντονιστικής Επιτροπής για τα δεδομένα του δημοσίου τομέα. Το Δίκτυο αποτελείται από τους Υπεύθυνους Ψηφιακών Δράσεων των φορέων του δημόσιου τομέα που παρέχουν υπηρεσίες πληροφορικής και επικοινωνιών, οι οποίοι είναι οι ιεραρχικά ανώτεροι προϊστάμενοι της αρμόδιας για ΤΠΕ υπηρεσίας, η οποία έχει την ευθύνη για τα αντικείμενα της πληροφορικής, των επικοινωνιών, της ηλεκτρονικής διακυβέρνησης και της διακυβέρνησης δεδομένων.  
2. Ο κάθε Υπεύθυνος Ψηφιακών Δράσεων μεριμνά για τη λήψη όλων των αναγκαίων οργανωτικών μέτρων για την τήρηση των αρχών και των υποχρεώσεων που περιγράφονται στη Βίβλο Ψηφιακού Μετασχηματισμού και στην Εθνική Στρατηγική για τα δεδομένα του δημοσίου τομέα και για τον συντονισμό της υλοποίησης των σχετικών έργων, υπηρεσιών και δράσεων στον φορέα συμπεριλαμβανομένων των δράσεων για την παροχή υπηρεσιών δεδομένων. Ταυτόχρονα, αποτελεί το σημείο επαφής του Υπουργείου Ψηφιακής Διακυβέρνησης για την ανάπτυξη και τον συντονισμό δράσεων ψηφιακού μετασχηματισμού.  
3. Ο κάθε Υπεύθυνος Ψηφιακών Δράσεων παρακολουθεί την εξέλιξη των έργων, υπηρεσιών και δράσεων ψηφιακού μετασχηματισμού του φορέα του, συμπεριλαμβανομένων των δράσεων για τη χρήση και διάθεση δεδομένων που συμβάλουν στην υλοποίηση της Εθνικής Στρατηγικής για τα δεδομένα του δημοσίου τομέα, μεριμνά για την επιτυχή, έγκαιρη και απρόσκοπτη παράδοσή τους, σύμφωνα με τον σχετικό προγραμματισμό και έχει την ευθύνη για τη διαρκή επικαιροποίηση των πληροφοριών που αποτυπώνουν την εξέλιξη των έργων, υπηρεσιών και δράσεων ψηφιακού μετασχηματισμού του φορέα του τόσο στον κατάλογο του ενιαίου σημείου πληροφόρησης όσο και σε κεντρικό πληροφοριακό σύστημα που τηρείται στο Υπουργείο Ψηφιακής Διακυβέρνησης. Επίσης, υποβάλλει προτάσεις βελτίωσης και αποτυπώνει πιθανούς κινδύνους και εμπόδια σχετικά με την επιτυχή ολοκλήρωση των δράσεων και τη διάθεση δεδομένων, καθώς και στοιχεία σχετικά με την επίτευξη των στόχων και των βασικών δεικτών επίδοσης που έχουν τεθεί για κάθε δράση.  
4. Ως Κεντρικός Συντονιστής του Δικτύου, ορίζεται με απόφαση του Υπουργού Ψηφιακής Διακυβέρνησης, ένας εκ των Γενικών Γραμματέων του Υπουργείου Ψηφιακής Διακυβέρνησης, ο οποίος μεριμνά για τη συνεχή, ορθή και πλήρη ενημέρωση του κεντρικού πληροφοριακού συστήματος που αποτυπώνει την εξέλιξη των δράσεων του ψηφιακού μετασχηματισμού.».


========== COMMENTS ==========


